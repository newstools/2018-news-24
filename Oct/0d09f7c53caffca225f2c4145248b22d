Lethiwe Makhanya LIHOXISIWE icala lokubulala ebelibekwe unogada kaSomlomo wakumasipala uMsunduzi uNkk Jabu Ngubo ngemuva kokuba umbuso uveze ukuthi awunabo ubufakazi obanele obubhekene nalowo okade engumsolwa uMnu Jabulani Mngoma. Leli cala lihoxiswe ngoLwesine olwedlule mhla zili-11 kuMfumfu (October) enkantolo kaMantshi yaseMgungundlovu yize umsolwa kade engekho enkantolo esesibhedlela. UMnu Mngoma ubesolwa ngokudubula abulale lowo uMnu Nathi Hlongwa owayenguSihlalo wegantsha kwinhlangano i-African National Congress. UMnu Hlongwa wadutshulwa wabulawa ngentulwane yezinhlamvu ngonyaka wezi-2016 endaweni yaseMbali kanti seloku kwenzeka lesi sigameko bekungakaze kuboshwe muntu. Lowo omele umbuso uNkk Patti Davids uveze ukuthi abukho ubufakazi obubambekayo obukhomba ukuthi umsolwa uyathinteka kuleli cala. UMnu Mngoma ubengaphandle ngesexwayiso ngemuva kokuba aboshwa mhla zi-5 kuMfumfu (October). Umphenyi waleli cala u-Sergeant Sindisiwe Khumalo nokwithimba lokuphenya amacala okubulala kosopolitiki waveza ukuthi ubufakazi obuyamanisa umsolwa naleli cala ilobo obuthi ababutshelwe ufakazi wombuso nothi naye waxoxelwa omunye othi waxoxelwa umsolwa ukuthi uyena owabulala uMnu Hlongwa abukho obunye. Wathi ibona obaholela ekutheni baze begcine bethathe isinqumo sokuthi kuvalelwe uMnu Mngoma.   24.com encourages commentary submitted via MyNews24. Contributions of 200 words or more will be considered for publication.